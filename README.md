# ปาฏิโมกข์

Data From This <https://docs.google.com/spreadsheets/d/1RJYcnIWLCAjqQASmdoV0dvH9t_IVo12--z8pbz_XkPA/edit?usp=sharing>

How To Read Patimok Trick <https://www.doisaengdham.org/%E0%B8%AA%E0%B8%A7%E0%B8%94%E0%B8%9B%E0%B8%B2%E0%B8%95%E0%B8%B4%E0%B9%82%E0%B8%A1%E0%B8%81%E0%B8%82%E0%B9%8C-%E0%B9%82%E0%B8%94%E0%B8%A2-%E0%B8%9E%E0%B8%A3%E0%B8%B0%E0%B8%A7%E0%B8%B4%E0%B8%97%E0%B8%A2%E0%B8%B2.html>

How To Read Pali Rule <https://www.bloggang.com/mainblog.php?id=ting074ch>

Pali Dic <https://www.tananunto.com/pali/tb/getdatatoquery.php?data=%E0%B8%95%E0%B8%B8%E0%B8%93%E0%B8%BA%E0%B8%AB%E0%B8%B5>

เล็ก ๆ น้อย ๆ เกี่ยวกับพระปาติโมกข์

คําต่อไปนี้ ที่ขีดเส้นใต้ ให้ออกเสียงสระ “อะ” เพียงครึ่งเสียง คือออกเสียงให้เร็วและเบากว่าปกติ

- “อุตฺตริทฺวิรตฺตติรตฺตํ” สวดว่า “อุด-ตะ-ริ-ด๎วิ-รัด-ตะ-ติ-รัด-ตัง”
- “มุขทฺวารํ” สวดว่า “มุ-ขะ-ด๎วา-รัง”
- “เสนาพฺยูหํ” สวดว่า “เส-นาบ-บ๎ยู-หัง”
- “นฺหาเยยฺย” สวดว่า “ห๎นา-เยย-ยะ”
- “เทฺว” สวดว่า “ด๎เว”
- “กมฺยตํ” สวดว่า “กํา-ม๎ยะ-ตัง”
- “กลฺยาณํ” สวดว่า “กัน-ล๎ยา-ณัง”
- “พฺรหฺมจาริํ” สวดว่า “บ๎ระ-ห๎มะ-จา-ริง”
- “ตสฺมา” สวดว่า “ตัด-ส๎ม่า”
- “อายสฺมา” สวดว่า “อา-ยัด-ส๎ม่า”
- “ทิสฺวา” สวดว่า “ดิด-ส๎ว่า”
- “ทตฺวา” สวดว่า “ดัด-ต๎วา”
- “อนฺวฑฺฒมาสํ” สวดว่า “อัน-น๎วัด-ฒะ-มา-สัง”
- “เชตฺวา” สวดว่า “เช็ด-ต๎วา”
- “เปตฺวา” สวดว่า “เป็ด-ต๎วา”
- “เหตฺวา” สวดว่า “เห็ด-ต๎วา”

คําที่สะกดด้วย “เ-ย” เช่น อุทฺทิเสยฺย, อาทิเยยฺย, ปพฺพาเชยฺยุํ ฯลฯ จะออกเสียงเป็น “เอ” สะกดด้วย “ย” เป็นเสียงกล้ำกันระหว่าง “เอ” กับ “ไอ”

คําว่า สุทฺธกาฬกานํ, เอฬกโลมานํ, กวเฬ, เขฬํ, ฯลฯ จะออกเสียง “ฬ” เป็น “ล” แต่ให้มีเสียงก้องขึ้นจมูก หรือเพดานปาก

คําว่า กณฺฑุปฏิจฉาทึ, ปริมณฺฑลํ, ปิณฺฑปาตํ, ทณฺฑปาณิสฺส, ฯลฯ จะออกเสียง “ฑ” เป็น “ด” แต่ให้มีเสียงก้องขึ้นจมูก หรือเพดานปาก

คําที่สะกดด้วย “ฬ” แล้วตามด้วย “ห” เช่น มูฬฺโหสิ, ปาทุการูฬฺหสฺส, อุปาหนารูฬฺหสฺส, อมูฬฺหวินโย, ฯลฯ จะไม่ออกเสียง “ห” ให้ออกเสียง “ฬ” แทน แต่ให้มีเสียงลมมากขึ้น

สระที่มีเสียงสั้นก็ออกเสียงให้สั้นจริง สระที่มีเสียงยาวก็ออกเสียงให้ยาวจริง และควรให้เสมอภาคกันไปตลอดทุกคํา ไม่ลากเสียงยาวจนเกินเลย เช่น “สังฆาทิเสโส” คําว่า “สัง”, “ทิ” เป็นสระเสียงสั้น ก็ออกเสียงสั้นพอกัน คําว่า “ฆา”, “เส”, “โส” เป็นสระเสียงยาว ก็ออกเสียงยาวพอ ๆ กัน ทั้งไม่เล่นเสียงสูง ๆ ต่ำ ๆ ควรสวดให้น้ำเสียงราบเรียบเสมอกันไปตลอด

- คําว่า “กเรยฺย” ก็อย่าสวดจนกลายเป็น “กาเรยฺย” และให้ต่างจาก “การย”
- คําว่า “วิปฺปวาสาย” ให้ต่างจาก “วิปฺปวเสยฺย”
- คําว่า “อายสฺมนฺโต” ให้ต่างจาก “อายสฺมโต”
- คําว่า “ปนายสฺมนฺโต” ให้ต่างจาก “ปนายสฺมโต”
- คําว่า “โหติ” ให้ต่างจาก “โหนฺติ”
- คําว่า “อญฺญตฺรํ” ให้ต่างจาก “อญฺญตฺร”
- คําว่า “อาคจฺฉนฺติ” ให้ต่างจาก “อาคจฺฉติ”

และคําต่อไปนี้ ต้องพยายามเน้นเสียงให้ชัดเจนมาก ๆ ด้วย ถ้าหวังจะสวดปาติโมกข์ให้ได้ดี
จีวรการ - จีวรกาล, ปริสุทฺ - ปาริสุทฺ, ปฏิ - ปาฏิ, นิสฺสชฺ - นิสชฺ, อตฺต - อตฺตา, ยุวา - ยุว, อิตฺถิ - อิตฺถี, อสฺสามิกํ - สสฺสามิกํ, สปริกฺ - อปริกฺ, โณ - โน, โฆ - โค, รชา - ราชา - ราช, มโน - มาโน, ณํ - นํ, เฆ - เค, ฯลฯ

การหยุดหายใจ ควรหยุดตามเครื่องหมายวรรคตอน เช่น . , ; : ? เป็นต้น และควรกําหนดจุดหยุดให้สัมพันธ์กับลมหายใจ ไม่ใช่หมดลมตรงไหนก็หยุดตรงนั้น ถ้ากําหนดจุดหยุดให้ดี จะช่วยในการสวดได้มากทีเดียว

ถ้ายังท่องจําพระปาติโมกข์ไม่ได้ ควรฝึกหัดอ่านออกเสียงให้ถูกต้องและชัดเจนตามอักขรฐานกรณ์ให้คล่องแคล่วและชํานาญ จะช่วยให้ท่องจําได้ง่ายและเร็วขึ้น

ถ้าท่องจําพระปาติโมกข์ได้บ้างแล้ว ต้องพยายามฝึกฝนทบทวนส่วนที่ได้แล้วนั้นเอาไว้ทุกวัน และทุ่มเทความเพียรท่องจําส่วนที่ยังไม่ได้สมทบเข้าเรื่อย ๆ แม้วันละเล็กละน้อยก็จัดว่าดี ใครทําได้อย่างนี้ เป็นมีหวังเรียนจบพระปาติโมกข์อย่างแน่นอน ขอเพียงแต่อย่าเลิกละความเพียรไปเสียอย่างเดียวเท่านั้น

ภิกษุผู้สวดปาติโมกข์ได้นั้น ใช่ว่าจะได้มาเพราะโชคช่วยก็หาไม่ ต่างต้องได้ทุ่มเทความพยายามจนสุดกําลังสติปัญญาของตัวเลยทีเดียว ฟันฝ่าอุปสรรค คือความขี้เกียจและความท้อแท้อ่อนแอของตัวเอง กว่าจะคว้าเอาชัยชนะในบั้นปลายไว้ได้ ก็แทบจะเอาชีวิตไม่รอด ไหนเลยจะได้มาอย่างง่าย ๆ ผู้ที่ท่านง่าย ก็ยอมรับว่ามี แต่นั่นเป็นบุญวาสนาของท่าน ไม่ใช่ของเรา จะไปเอาอย่างท่าน เห็นทีจะไม่ได้

เคยได้ยินพระบางองค์พูดว่า “ผมก็พยายามแล้ว ไม่ใช่ไม่พยายาม แต่มันปึก มันโง่ ท่องเท่าไร ก็ไม่ยอมจําสักที พอท่องไปข้างหลังก็มาลืมข้างหน้า พอย้อนกลับมาทวนข้างหน้า ก็ไปลืมข้างหลังเสีย สุดท้ายก็เลิกท่อง...”

ถ้าเป็นอย่างนี้ก็คงยากที่จะได้ เพราะขนาดพยายามท่องอยู่ก็ยังไม่ได้ ครั้นเลิกท่องไปเสียแล้ว จะทําให้ได้ขึ้นมาซะที่ไหน จะท่องได้หรือไม่ได้ ก็จงเพียรท่องไปเถิด อย่างน้อยก็เอาไว้เป็นนิสัยปัจจัยติดตัวไปในภายหน้าภพหน้าก็ยังดี ทั้งเป็นสีลานุสสติ เห็นมีแต่ทางได้กับได้ ไม่มีทางเสีย ไฉนจะเลิกละความเพียร ยอมแพ้กิเลสอย่างง่าย ๆ ถ้าพระท่องปาติโมกข์ไม่ได้แล้ว จะให้ใครที่ไหนมาท่องได้เล่า ?

อันพระปาติโมกข์นั้นเป็นของสูง กว่าที่ใคร ๆ จะท่องได้ก็แสนยาก ครั้นได้แล้วก็ยังยากอีก คือยากแก่การบริหารรักษา แต่อานิสงส์แห่งการสวดปาติโมกข์นั้น ก็ไม่ใช่ของเล็กน้อย ได้ยินว่า แม้บิดามารดาตกนรกก็จักอาจสามารถฉุดรั้งขึ้นมาจากหลุมนรกได้

แม้ภิกษุผู้สวดปาติโมกข์ได้นั้น จักเป็นผู้มีจิตตั้งมั่น ทั้งอาจหาญในท่ามกลางภิกษุบริษัท ผู้ที่ฝึกฝนปาติโมกข์จนถึงขั้นช่ำชองสุดยอดนั้น อาจสวดปาติโมกข์ได้ไม่ผิดเลยแม้แต่สักตัวเดียว ตั้งแต่ต้นจนจบเป็นปกติธรรมดา

ทั้งอาจทําปฏิภาคนิมิตในพระปาติโมกข์ ให้เกิดขึ้นภายในใจของตัว ด้วยกําหนดจิตทวนปาติโมกข์ ในใจล้วน ๆ ไม่ให้ปากและลิ้นขยับเขยื้อน ปรากฏเสียงสวดอยู่ในใจชัดเจน ประหนึ่งว่าได้ยินด้วยหู ดูราวกับว่า คล้ายเห็นด้วยตา กําหนดชัดอย่างนั้นไม่ขาดวรรคขาดตอน แม้เสียงเพลงมากระทบโสตประสาท จิตก็ไม่สะท้านหวั่นไหวไปตาม จิตตั้งมั่นแน่วแน่อยู่ในอารมณ์อันเดียว นี้ เป็นผลแห่งสมาธิธรรมที่เกิดขึ้นจากเหตุ คือการปรารภพระปาติโมกข์เป็นอารมณ์ของใจ.

เคล็ดลับทวนปาติโมกข์ที่ได้ผล

ให้ทวนปาติโมกข์ในใจล้วน ๆ อย่าให้ปากและลิ้นขยับเขยื้อน ฝึกหัดทุกวันให้ได้ ๑ รอบ แรก ๆ จะรู้สึกอึดอัดสวดไปได้ช้า บางทีก็สวดไปไม่ได้เลย แต่อย่าท้อถอย จงอดทนฝึกฝนต่อไปอย่างนั้น จนคล่องแคล่วชํานาญ ถ้าชํานาญดีแล้ว จึงจะรู้หรอกว่าอานิสงส์แห่ง การสวดปาติโมกข์นั้นเป็นอย่างไร

จากนั้นให้แบ่งพระปาติโมกข์ออกเป็น ๒ ภาค โดยภาคแรกเริ่มตั้งแต่ต้นจนจบนิสสัคคิยปาจิตตีย์ ภาคสองเริ่มตั้งแต่ปาจิตตีย์ไปจนกระทั่งจบ แล้วทวนสลับภาคในแต่ละวัน เช่น วันคี่ ทวนภาค ๑ วันคู่ ทวนภาค ๒ และในแต่ละภาคให้ทวนดังนี้ เปิดแบบอ่านในใจจนจบภาค แล้วปิดแบบทวนออกเสียงจนจบภาค ฝึกหัดอยู่อย่างนี้ให้ได้ทุกวันนานหลายปีติดต่อกัน ถ้าท่านไม่เลิกละความเพียรไปเสีย บางทีท่านอาจจะเป็นพระปาติโมกข์ที่เห็นการสวดปาติโมกข์ไม่ผิดกลายเป็นเรื่องปกติธรรมดาไปก็ได้
